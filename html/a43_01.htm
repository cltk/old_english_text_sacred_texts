<HTML>
<HEAD>
<TITLE>Metrical Charm 1: For Unfruitful Land</TITLE>
</HEAD>
<BODY bgcolor="#ffffff" text="#000000">


<CENTER>
<A HREF="../../index.htm">Sacred Texts</A>&nbsp;
<A HREF="../index.htm">Legends and Sagas</A>&nbsp;
<A HREF="http://www.wordgumbo.com/ie/ger/oen/index.htm">WordGumbo: Old English Dictionaries [External Site]</A><BR>
<A HREF="index.htm">Index</A>&nbsp;
<A HREF="a43_02.htm">Next</A>&nbsp;
</CENTER>
<HR>
<h1>Metrical Charm 1: For Unfruitful Land</h1>
<p><cite>Verse Indeterminate Saxon</cite></p>
<dl compact>
<dt></dt>
<dd>
Her ys seo bot, hu &eth;u meaht &thorn;ine &aelig;ceras betan gif hi <br>
nella&thorn; wel wexan o&thorn;&thorn;e &thorn;&aelig;r hwilc ungedefe &thorn;ing on gedon bi&eth; <br>
on dry o&eth;&eth;e on lyblace. Genim &thorn;onne on niht, &aelig;r hyt <br>
dagige, feower tyrf on feower healfa &thorn;&aelig;s landes, and gemearca <br>
</dd>
<dt>5</dt>
<dd>
hu hy &aelig;r stodon. Nim &thorn;onne ele and hunig and beorman, <br>
and &aelig;lces feos meolc &thorn;e on &thorn;&aelig;m lande sy, and &aelig;lces treow- <br>
cynnes d&aelig;l &thorn;e on &thorn;&aelig;m lande sy gewexen, butan heardan <br>
beaman, and &aelig;lcre namcu&thorn;re wyrte d&aelig;l, butan glappan anon, <br>
and do &thorn;onne haligw&aelig;ter &eth;&aelig;r on, and drype &thorn;onne &thorn;riwa on <br>
</dd>
<dt>10</dt>
<dd>
&thorn;one sta&eth;ol &thorn;ara turfa, and cwe&thorn;e &eth;onne &eth;as word: <em>Crescite</em>, <br>
wexe, <em>et multiplicamini</em>, and gem&aelig;nigfealda, <em>et replete</em>, and <br>
gefylle, <em>terre</em>, &thorn;as eor&eth;an. <em>In nomine patris et filii et spiritus <br>
sancti sit benedicti</em>. And Pater Noster swa oft swa &thorn;&aelig;t o&eth;er. <br>
And bere si&thorn;&thorn;an &eth;a turf to circean, and m&aelig;ssepreost asinge <br>
</dd>
<dt>15</dt>
<dd>
feower m&aelig;ssan ofer &thorn;an turfon, and wende man &thorn;&aelig;t grene to <br>
&eth;an weofode, and si&thorn;&thorn;an gebringe man &thorn;a turf &thorn;&aelig;r hi &aelig;r <br>
w&aelig;ron &aelig;r sunnan setlgange. And h&aelig;bbe him g&aelig;worht of <br>
cwicbeame feower Cristes m&aelig;lo and awrite on &aelig;lcon ende: <br>
Matheus and Marcus, Lucas and Iohannes. Lege &thorn;&aelig;t <br>
</dd>
<dt>20</dt>
<dd>
Cristes m&aelig;l on &thorn;one pyt neo&thorn;eweardne, cwe&eth;e &eth;onne: <em>Crux <br>
Matheus, crux Marcus, crux Lucas, crux sanctus Iohannes</em>. <br>
Nim &eth;onne &thorn;a turf and sete &eth;&aelig;r ufon on and cwe&thorn;e &eth;onne <br>
nigon si&thorn;on &thorn;as word, <em>Crescite</em>, and swa oft Pater Noster, <br>
and wende &thorn;e &thorn;onne eastweard, and onlut nigon si&eth;on <br>
</dd>
<dt>25</dt>
<dd>
eadmodlice, and cwe&eth; &thorn;onne &thorn;as word: <br>
Eastweard ic stande, &nbsp;&nbsp;&nbsp;&nbsp; arena ic me bidde, <br>
bidde ic &thorn;one m&aelig;ran domine, &nbsp;&nbsp;&nbsp;&nbsp; bidde &eth;one miclan drihten, <br>
bidde ic &eth;one haligan &nbsp;&nbsp;&nbsp;&nbsp; heofonrices weard, <br>
eor&eth;an ic bidde &nbsp;&nbsp;&nbsp;&nbsp; and upheofon <br>
</dd>
<dt>30</dt>
<dd>
and &eth;a so&thorn;an &nbsp;&nbsp;&nbsp;&nbsp; sancta Marian <br>
and heofones meaht &nbsp;&nbsp;&nbsp;&nbsp; and heahreced, <br>
&thorn;&aelig;t ic mote &thorn;is gealdor &nbsp;&nbsp;&nbsp;&nbsp; mid gife drihtnes <br>
to&eth;um ontynan &nbsp;&nbsp;&nbsp;&nbsp; &thorn;urh trumne ge&thorn;anc, <br>
aweccan &thorn;as w&aelig;stmas &nbsp;&nbsp;&nbsp;&nbsp; us to woruldnytte, <br>
</dd>
<dt>35</dt>
<dd>
<strong>gefyllan</strong> &thorn;as foldan &nbsp;&nbsp;&nbsp;&nbsp; mid f&aelig;ste geleafan, <br>
wlitigigan &thorn;as wancgturf, &nbsp;&nbsp;&nbsp;&nbsp; swa se witega cw&aelig;&eth; <br>
&thorn;&aelig;t se h&aelig;fde are on eor&thorn;rice, &nbsp;&nbsp;&nbsp;&nbsp; se &thorn;e &aelig;lmyssan <br>
d&aelig;lde domlice &nbsp;&nbsp;&nbsp;&nbsp; drihtnes &thorn;ances. <br>
Wende &thorn;e &thorn;onne <em>III</em> sunganges, astrece &thorn;onne on andlang <br>
</dd>
<dt>40</dt>
<dd>
and arim &thorn;&aelig;r letanias and cwe&eth; &thorn;onne: Sanctus, sanctus, <br>
sanctus o&thorn; ende. Sing &thorn;onne Benedicite a&thorn;enedon earmon <br>
and Magnificat and Pater Noster <em>III</em>, and bebeod hit Criste <br>
and sancta Marian and &thorn;&aelig;re halgan rode to lofe and to <br>
weor&thorn;inga and <strong>to</strong> are <strong>&thorn;am</strong> &thorn;e &thorn;&aelig;t land age and eallon &thorn;am &thorn;e <br>
</dd>
<dt>45</dt>
<dd>
him under&eth;eodde synt. &eth;onne &thorn;&aelig;t eall sie gedon, &thorn;onne <br>
nime man uncu&thorn; s&aelig;d &aelig;t &aelig;lmesmannum and selle him twa <br>
swylc, swylce man &aelig;t him nime, and gegaderie ealle his <br>
sulhgeteogo tog&aelig;dere; borige &thorn;onne on &thorn;am beame stor and <br>
finol and gehalgode sapan and gehalgod sealt. Nim &thorn;onne <br>
</dd>
<dt>50</dt>
<dd>
&thorn;&aelig;t s&aelig;d, sete on &thorn;&aelig;s sules bodig, cwe&eth; &thorn;onne: <br>
Erce, Erce, Erce, &nbsp;&nbsp;&nbsp;&nbsp; eor&thorn;an modor, <br>
geunne &thorn;e se alwalda, &nbsp;&nbsp;&nbsp;&nbsp; ece drihten, <br>
&aelig;cera wexendra &nbsp;&nbsp;&nbsp;&nbsp; and wridendra, <br>
eacniendra &nbsp;&nbsp;&nbsp;&nbsp; and elniendra, <br>
</dd>
<dt>55</dt>
<dd>
sceafta <strong>hehra,</strong> &nbsp;&nbsp;&nbsp;&nbsp; <strong>scirra</strong> w&aelig;stma, <br>
and <strong>&thorn;&aelig;ra</strong> bradan &nbsp;&nbsp;&nbsp;&nbsp; berew&aelig;stma, <br>
and <strong>&thorn;&aelig;ra</strong> hwitan &nbsp;&nbsp;&nbsp;&nbsp; hw&aelig;tew&aelig;stma, <br>
and ealra &nbsp;&nbsp;&nbsp;&nbsp; eor&thorn;an w&aelig;stma. <br>
Geunne him &nbsp;&nbsp;&nbsp;&nbsp; ece drihten <br>
</dd>
<dt>60</dt>
<dd>
and his halige, &nbsp;&nbsp;&nbsp;&nbsp; &thorn;e on <strong>heofonum</strong> synt, <br>
&thorn;&aelig;t hys yr&thorn; si gefri&thorn;od &nbsp;&nbsp;&nbsp;&nbsp; wi&eth; ealra feonda gehw&aelig;ne, <br>
and heo si geborgen &nbsp;&nbsp;&nbsp;&nbsp; wi&eth; ealra bealwa gehwylc, <br>
&thorn;ara lyblaca &nbsp;&nbsp;&nbsp;&nbsp; geond land sawen. <br>
Nu ic bidde &eth;one waldend, &nbsp;&nbsp;&nbsp;&nbsp; se &eth;e &eth;as woruld gesceop, <br>
</dd>
<dt>65</dt>
<dd>
&thorn;&aelig;t ne sy nan to &thorn;&aelig;s cwidol wif &nbsp;&nbsp;&nbsp;&nbsp; ne to &thorn;&aelig;s cr&aelig;ftig man <br>
&thorn;&aelig;t awendan ne m&aelig;ge &nbsp;&nbsp;&nbsp;&nbsp; <strong>word</strong> &thorn;us gecwedene. <br>
&thorn;onne man &thorn;a sulh for&eth; drife and &thorn;a forman furh onsceote, <br>
cwe&eth; &thorn;onne: <br>
Hal wes &thorn;u, folde, &nbsp;&nbsp;&nbsp;&nbsp; fira modor! <br>
</dd>
<dt>70</dt>
<dd>
Beo &thorn;u growende &nbsp;&nbsp;&nbsp;&nbsp; on godes f&aelig;&thorn;me, <br>
fodre gefylled &nbsp;&nbsp;&nbsp;&nbsp; firum to nytte. <br>
Nim &thorn;onne &aelig;lces cynnes melo and abac&aelig; man <strong>innewerdre</strong> <br>
handa bradn&aelig; hlaf and gecned hine mid meolce and mid <br>
haligw&aelig;tere and lecge under &thorn;a forman furh. Cwe&thorn;e &thorn;onne: <br>
</dd>
<dt>75</dt>
<dd>
Ful &aelig;cer fodres &nbsp;&nbsp;&nbsp;&nbsp; fira cinne, <br>
beorhtblowende, &nbsp;&nbsp;&nbsp;&nbsp; &thorn;u gebletsod weor&thorn; <br>
&thorn;&aelig;s haligan noman &nbsp;&nbsp;&nbsp;&nbsp; &thorn;e &eth;as heofon gesceop <br>
and &eth;as eor&thorn;an &nbsp;&nbsp;&nbsp;&nbsp; &thorn;e we on lifia&thorn;; <br>
se god, se &thorn;as grundas geworhte, &nbsp;&nbsp;&nbsp;&nbsp; geunne us growende gife, <br>
</dd>
<dt>80</dt>
<dd>
&thorn;&aelig;t us corna gehwylc &nbsp;&nbsp;&nbsp;&nbsp; cume to nytte. <br>
Cwe&eth; &thorn;onne <em>III</em> <em>Crescite in nomine patris, sit benedicti. <br>
Amen</em> and Pater Noster &thorn;riwa. <br>
</dd>
</dl>
</BODY>
</HTML>
