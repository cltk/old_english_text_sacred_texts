<HTML>
<HEAD>
<TITLE>Riddle 40</TITLE>
</HEAD>
<BODY bgcolor="#ffffff" text="#000000">


<CENTER>
<A HREF="../../index.htm">Sacred Texts</A>&nbsp;
<A HREF="../index.htm">Legends and Sagas</A>&nbsp;
<A HREF="http://www.wordgumbo.com/ie/ger/oen/index.htm">WordGumbo: Old English Dictionaries [External Site]</A><BR>
<A HREF="index.htm">Index</A>&nbsp;
<A HREF="a03_2239.htm">Previous</A>&nbsp;
<A HREF="a03_2241.htm">Next</A>&nbsp;
</CENTER>
<HR>
<h1>Riddle 40</h1>
<p><cite>Verse Indeterminate Saxon</cite></p>
<dl compact>
<dt></dt>
<dd>
Ece is se scyppend, &nbsp;&nbsp;&nbsp;&nbsp; se &thorn;as eor&thorn;an nu <br>
wre&eth;stu&thorn;um <strong>wealde&eth;</strong> &nbsp;&nbsp;&nbsp;&nbsp; ond &thorn;as world healde&eth;. <br>
<strong>Rice</strong> is se reccend &nbsp;&nbsp;&nbsp;&nbsp; ond on ryht cyning <br>
ealra anwalda, &nbsp;&nbsp;&nbsp;&nbsp; eor&thorn;an ond heofones, <br>
</dd>
<dt>5</dt>
<dd>
healde&eth; ond wealde&eth;, &nbsp;&nbsp;&nbsp;&nbsp; swa he ymb &thorn;as utan hweorfe&eth;. <br>
He mec wr&aelig;tlice &nbsp;&nbsp;&nbsp;&nbsp; worhte &aelig;t frym&thorn;e, <br>
&thorn;a he &thorn;isne ymbhwyrft &nbsp;&nbsp;&nbsp;&nbsp; &aelig;rest sette, <br>
heht mec w&aelig;ccende &nbsp;&nbsp;&nbsp;&nbsp; wunian longe, <br>
&thorn;&aelig;t ic ne slepe &nbsp;&nbsp;&nbsp;&nbsp; si&thorn;&thorn;an &aelig;fre, <br>
</dd>
<dt>10</dt>
<dd>
ond mec semninga &nbsp;&nbsp;&nbsp;&nbsp; sl&aelig;p ofergonge&thorn;, <br>
beo&eth; eagan min &nbsp;&nbsp;&nbsp;&nbsp; ofestum betyned. <br>
&thorn;isne middangeard &nbsp;&nbsp;&nbsp;&nbsp; meahtig dryhten <br>
mid his onwalde &nbsp;&nbsp;&nbsp;&nbsp; &aelig;ghw&aelig;r styre&eth;; <br>
swa ic mid waldendes &nbsp;&nbsp;&nbsp;&nbsp; worde ealne <br>
</dd>
<dt>15</dt>
<dd>
&thorn;isne ymbhwyrft &nbsp;&nbsp;&nbsp;&nbsp; utan ymbclyppe. <br>
Ic eom to &thorn;on blea&eth;, &nbsp;&nbsp;&nbsp;&nbsp; &thorn;&aelig;t mec bealdlice m&aelig;g <br>
gearu gongende &nbsp;&nbsp;&nbsp;&nbsp; grima abregan, <br>
ond eofore eom &nbsp;&nbsp;&nbsp;&nbsp; &aelig;ghw&aelig;r cenra, <br>
&thorn;onne he gebolgen &nbsp;&nbsp;&nbsp;&nbsp; bidsteal giefe&eth;; <br>
</dd>
<dt>20</dt>
<dd>
ne m&aelig;g mec oferswi&thorn;an &nbsp;&nbsp;&nbsp;&nbsp; segnberendra <br>
&aelig;nig ofer eor&thorn;an, &nbsp;&nbsp;&nbsp;&nbsp; nym&thorn;e se ana god <br>
se &thorn;isne hean heofon &nbsp;&nbsp;&nbsp;&nbsp; healde&thorn; ond wealde&thorn;. <br>
Ic eom on stence &nbsp;&nbsp;&nbsp;&nbsp; strengre <strong>micle</strong> <br>
&thorn;onne ricels &nbsp;&nbsp;&nbsp;&nbsp; o&thorn;&thorn;e rose sy, <br>
</dd>
<dt>25</dt>
<dd>
&nbsp;&nbsp;&nbsp;&nbsp; on eor&thorn;an tyrf <br>
wynlic weaxe&eth;; &nbsp;&nbsp;&nbsp;&nbsp; ic eom wr&aelig;stre &thorn;onne heo. <br>
&thorn;eah &thorn;e lilie sy &nbsp;&nbsp;&nbsp;&nbsp; leof moncynne, <br>
beorht on blostman, &nbsp;&nbsp;&nbsp;&nbsp; ic eom betre &thorn;onne heo; <br>
swylce ic nardes stenc &nbsp;&nbsp;&nbsp;&nbsp; nyde oferswi&thorn;e <br>
</dd>
<dt>30</dt>
<dd>
mid minre swetnesse &nbsp;&nbsp;&nbsp;&nbsp; symle &aelig;ghw&aelig;r, <br>
ond ic fulre eom &nbsp;&nbsp;&nbsp;&nbsp; &thorn;onne &thorn;is fen swearte <br>
&thorn;&aelig;t her yfle &nbsp;&nbsp;&nbsp;&nbsp; adelan stince&eth;. <br>
Eal ic under heofones &nbsp;&nbsp;&nbsp;&nbsp; hwearfte recce, <br>
swa me leof f&aelig;der &nbsp;&nbsp;&nbsp;&nbsp; l&aelig;rde &aelig;t frym&thorn;e, <br>
</dd>
<dt>35</dt>
<dd>
&thorn;&aelig;t ic &thorn;a mid ryhte &nbsp;&nbsp;&nbsp;&nbsp; reccan moste <br>
&thorn;icce ond &thorn;ynne; &nbsp;&nbsp;&nbsp;&nbsp; &thorn;inga gehwylces <br>
onlicnesse &nbsp;&nbsp;&nbsp;&nbsp; &aelig;ghw&aelig;r healde. <br>
Hyrre ic eom heofone, &nbsp;&nbsp;&nbsp;&nbsp; hate&thorn; mec heahcyning <br>
his deagol &thorn;ing &nbsp;&nbsp;&nbsp;&nbsp; dyre bihealdan; <br>
</dd>
<dt>40</dt>
<dd>
eac ic under eor&thorn;an &nbsp;&nbsp;&nbsp;&nbsp; eal sceawige <br>
wom wra&eth;scrafu &nbsp;&nbsp;&nbsp;&nbsp; wra&thorn;ra g&aelig;sta. <br>
Ic eom micle yldra &nbsp;&nbsp;&nbsp;&nbsp; &thorn;onne ymbhwyrft <strong>&thorn;es</strong> <br>
o&thorn;&thorn;e &thorn;es middangeard &nbsp;&nbsp;&nbsp;&nbsp; meahte geweor&thorn;an, <br>
ond ic giestron w&aelig;s &nbsp;&nbsp;&nbsp;&nbsp; geong acenned <br>
</dd>
<dt>45</dt>
<dd>
m&aelig;re to monnum &nbsp;&nbsp;&nbsp;&nbsp; &thorn;urh minre modor hrif. <br>
Ic eom f&aelig;gerre &nbsp;&nbsp;&nbsp;&nbsp; fr&aelig;twum goldes, <br>
&thorn;eah hit mon awerge &nbsp;&nbsp;&nbsp;&nbsp; wirum utan; <br>
ic eom wyrslicre &nbsp;&nbsp;&nbsp;&nbsp; &thorn;onne &thorn;es wudu fula <br>
o&eth;&eth;e &thorn;is waro&eth; &nbsp;&nbsp;&nbsp;&nbsp; &thorn;e her aworpen lige&eth;. <br>
</dd>
<dt>50</dt>
<dd>
Ic eor&thorn;an eom &nbsp;&nbsp;&nbsp;&nbsp; &aelig;ghw&aelig;r br&aelig;dre, <br>
ond widgielra &nbsp;&nbsp;&nbsp;&nbsp; &thorn;onne &thorn;es wong grena; <br>
folm mec m&aelig;g bifon &nbsp;&nbsp;&nbsp;&nbsp; ond fingras &thorn;ry <br>
utan ea&thorn;e &nbsp;&nbsp;&nbsp;&nbsp; ealle ymbclyppan. <br>
Heardra ic eom ond caldra &nbsp;&nbsp;&nbsp;&nbsp; &thorn;onne se hearda forst, <br>
</dd>
<dt>55</dt>
<dd>
hrim heorugrimma, &nbsp;&nbsp;&nbsp;&nbsp; &thorn;onne he to hrusan cyme&eth;; <br>
<strong>ic</strong> <strong>eom</strong> Ulcanus &nbsp;&nbsp;&nbsp;&nbsp; up irnendan <br>
leohtan leoman &nbsp;&nbsp;&nbsp;&nbsp; lege hatra. <br>
Ic eom on goman &nbsp;&nbsp;&nbsp;&nbsp; gena swetra <br>
&thorn;onne &thorn;u beobread &nbsp;&nbsp;&nbsp;&nbsp; blende mid hunige; <br>
</dd>
<dt>60</dt>
<dd>
swylce ic eom wra&thorn;re &nbsp;&nbsp;&nbsp;&nbsp; &thorn;onne wermod sy, <br>
<strong>&thorn;e</strong> her on hyrstum &nbsp;&nbsp;&nbsp;&nbsp; heasewe stonde&thorn;. <br>
Ic mesan m&aelig;g &nbsp;&nbsp;&nbsp;&nbsp; meahtelicor <br>
ond efnetan &nbsp;&nbsp;&nbsp;&nbsp; ealdum <strong>&thorn;yrse,</strong> <br>
ond ic ges&aelig;lig m&aelig;g &nbsp;&nbsp;&nbsp;&nbsp; symle lifgan <br>
</dd>
<dt>65</dt>
<dd>
&thorn;eah ic &aelig;tes ne sy &nbsp;&nbsp;&nbsp;&nbsp; &aelig;fre to feore. <br>
Ic m&aelig;g fromlicor &nbsp;&nbsp;&nbsp;&nbsp; fleogan &thorn;onne pernex <br>
o&thorn;&thorn;e earn o&thorn;&thorn;e hafoc &nbsp;&nbsp;&nbsp;&nbsp; &aelig;fre meahte; <br>
nis zefferus, &nbsp;&nbsp;&nbsp;&nbsp; se swifta wind, <br>
&thorn;&aelig;t swa fromlice m&aelig;g &nbsp;&nbsp;&nbsp;&nbsp; feran &aelig;ghw&aelig;r; <br>
</dd>
<dt>70</dt>
<dd>
me is sn&aelig;gl swiftra, &nbsp;&nbsp;&nbsp;&nbsp; <strong>snelra</strong> regnwyrm <br>
ond fenyce &nbsp;&nbsp;&nbsp;&nbsp; fore hre&thorn;re; <br>
<strong>is</strong> &thorn;&aelig;s gores sunu &nbsp;&nbsp;&nbsp;&nbsp; gonge hr&aelig;dra, <br>
&thorn;one we wifel &nbsp;&nbsp;&nbsp;&nbsp; wordum nemna&eth;. <br>
Hefigere ic eom micle &nbsp;&nbsp;&nbsp;&nbsp; &thorn;onne se hara stan <br>
</dd>
<dt>75</dt>
<dd>
o&thorn;&thorn;e unlytel &nbsp;&nbsp;&nbsp;&nbsp; leades clympre, <br>
leohtre ic eom micle &nbsp;&nbsp;&nbsp;&nbsp; &thorn;onne &thorn;es lytla wyrm <br>
&thorn;e her on <strong>flode</strong> g&aelig;&eth; &nbsp;&nbsp;&nbsp;&nbsp; fotum dryge. <br>
Flinte ic eom heardre &nbsp;&nbsp;&nbsp;&nbsp; &thorn;e &thorn;is fyr drife&thorn; <br>
of &thorn;issum strongan &nbsp;&nbsp;&nbsp;&nbsp; style heardan, <br>
</dd>
<dt>80</dt>
<dd>
hnescre ic eom micle &nbsp;&nbsp;&nbsp;&nbsp; halsrefe&thorn;re, <br>
seo her on winde &nbsp;&nbsp;&nbsp;&nbsp; w&aelig;we&eth; on lyfte. <br>
Ic eor&thorn;an eom &nbsp;&nbsp;&nbsp;&nbsp; &aelig;ghw&aelig;r br&aelig;dre <br>
ond widgelra &nbsp;&nbsp;&nbsp;&nbsp; &thorn;onne &thorn;es wong grena; <br>
ic uttor <strong>ea&thorn;e</strong> &nbsp;&nbsp;&nbsp;&nbsp; eal ymbwinde, <br>
</dd>
<dt>85</dt>
<dd>
wr&aelig;tlice gewefen &nbsp;&nbsp;&nbsp;&nbsp; wundorcr&aelig;fte. <br>
Nis under me &nbsp;&nbsp;&nbsp;&nbsp; &aelig;nig o&thorn;er <br>
wiht waldendre &nbsp;&nbsp;&nbsp;&nbsp; on worldlife; <br>
ic eom ufor &nbsp;&nbsp;&nbsp;&nbsp; ealra gesceafta, <br>
&thorn;ara &thorn;e worhte &nbsp;&nbsp;&nbsp;&nbsp; waldend user, <br>
</dd>
<dt>90</dt>
<dd>
se mec ana m&aelig;g &nbsp;&nbsp;&nbsp;&nbsp; ecan meahtum, <br>
ge&thorn;eon &thorn;rymme, &nbsp;&nbsp;&nbsp;&nbsp; &thorn;&aelig;t ic <strong>on&thorn;unian</strong> ne sceal. <br>
Mara ic eom ond strengra &nbsp;&nbsp;&nbsp;&nbsp; &thorn;onne se micla hw&aelig;l, <br>
se &thorn;e garsecges &nbsp;&nbsp;&nbsp;&nbsp; grund bihealde&eth; <br>
sweartan syne; &nbsp;&nbsp;&nbsp;&nbsp; ic eom swi&thorn;re &thorn;onne he, <br>
</dd>
<dt>95</dt>
<dd>
swylce ic eom on m&aelig;gene &nbsp;&nbsp;&nbsp;&nbsp; minum l&aelig;sse <br>
&thorn;onne se hondwyrm, &nbsp;&nbsp;&nbsp;&nbsp; se &thorn;e h&aelig;le&thorn;a bearn, <br>
secgas searo&thorn;oncle, &nbsp;&nbsp;&nbsp;&nbsp; seaxe delfa&eth;. <br>
Nu hafu ic in heafde &nbsp;&nbsp;&nbsp;&nbsp; hwite loccas <br>
wr&aelig;ste gewundne, &nbsp;&nbsp;&nbsp;&nbsp; ac ic eom wide calu; <br>
</dd>
<dt>100</dt>
<dd>
ne ic breaga ne bruna &nbsp;&nbsp;&nbsp;&nbsp; brucan moste, <br>
ac mec bescyrede &nbsp;&nbsp;&nbsp;&nbsp; scyppend eallum; <br>
nu me wr&aelig;tlice &nbsp;&nbsp;&nbsp;&nbsp; weaxa&eth; on heafde <br>
&thorn;&aelig;t me on gescyldrum &nbsp;&nbsp;&nbsp;&nbsp; scinan motan <br>
ful wr&aelig;tlice &nbsp;&nbsp;&nbsp;&nbsp; wundne loccas. <br>
</dd>
<dt>105</dt>
<dd>
Mara ic eom ond f&aelig;ttra &nbsp;&nbsp;&nbsp;&nbsp; &thorn;onne am&aelig;sted swin, <br>
bearg bellende, &nbsp;&nbsp;&nbsp;&nbsp; <strong>&thorn;e</strong> on bocwuda, <br>
won wrotende &nbsp;&nbsp;&nbsp;&nbsp; wynnum lifde <br>
&thorn;&aelig;t he &nbsp;&nbsp;&nbsp;&nbsp; <br>
</dd>
</dl>
</BODY>
</HTML>
